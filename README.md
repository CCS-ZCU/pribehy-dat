#  Příběhy dat: Výpočetní přístupy ke studiu kultury a společnosti

---
## Autor
* Vojtěch Kaše (kase@kfi.zcu.cz; [[website](https://vojtechkase.cz)]


## License
CC-BY-SA 4.0, see attached License.md

---
# Úvod

Právě jste se ocitli na domovské stránce projektu *Příběhy dat*. Jedná se o sestavu *elektronických, 
multimediálních a interaktivních studijních opor* vytvořených pro potřeby výuky výpočetních přístupů
ke studiu kultury a společnosti na Západočeské univerzitě v Plzni. Tyto studijní opory byly vytvořeny primárně pro 
studenty humanitního či společensko-vědního zaměření v různých stádiích studia, ale mohou v určitém ohledu posloužit 
i studentům technických oborů.  

### Výpočetní metody a digital humanities

Výpočetní přístupy ke studiu kultury a společnosti se úzce pojí s výzkumnou oblastí, které se říká *digital humanities*, 
nebo - chcete-li - digitální humanitní vědy. My zde však budeme v použití tohoto označení spíše zdrženliví,
a to z několika důvodů. Zaprvé a především, pohlédneme-li do některých významných publikací z oblasti tzv.
digital humanities (např. [^1]), zjistíme, že toto označení je značně široké a skrývá se za ním podstatně větší šíře
činností než jen využití výpočetních metod ke studiu kultury a společnosti, které zde zajímají nás. 
Podle některých autorů pod digital humanities spadá i humanitně-vědná reflexe dopadu informačních technologií na současnou 
kulturní produkci atp. Těchto témat se budeme dotýkat jen okrajově.

Ústředním tématem digital humanities je nepochybně *digitalizace* kulturních děl a jejich zpřístupňování široké veřejnosti.
Zde máme na mysli např. vytváření různých digitálních archivů literárních děl či online galerií výtvarného umění. V této
oblasti bylo v posledních několika dekádách vykonáno neuvěřitelně mnoho (viz např. rozsáhlý korpus historických tisků 
od společnosti Google) a tento vývoj bude nepochybně pokračovat. 

Těmito digitalizačními projekty však digital humanities ani zdaleka nekončí. Naopak, s veřejně dostupnými 
digitalizovanými reprezentacemi kulturních artefaktů se před námi otevírá obrovské pole možností, jak s těmito daty 
dále nakládat. A zde je třeba si nejprve uvědomit, že například digitalizovaná kniha nemá pouze tu výhodu, 
že může být čtena odkudkoli na světě. Ale také tu, že může být v jistém smyslu "čtena" počítačem, neboli výpočetně
analyzována. Význam této skutečnosti vysvytne, když si uvědoméme, že takových digitalizovaných knih je dnes 
k dispozici nepřeberné množství, rozhodně více, než je v silách člověka za celý život přečíst. Oproti tomu, dnešní 
osobní počítač nemá problém během vteřin prohledat textové soubory čítající stamilióny slov. Obdobné platí pro 
rozsáhlé audiovizuální soubory či rozsáhlé datasety digitalizovaných výtvarných děl. 

Efektivní prohlédávání je nejspíš tou nejběžnější činností, kterou si představíme, že můžeme jako 
humanitní vědci s rozsáhlými digitalizovanými a veřejně zpřístupněnými kulturními datasety za pomoci počítače dělat.
I to je však pouze začátek. Dalším krokem jsou různé kvantitativní analýzy těchto dat, například hledání určitých 
formálních či obsahových podobností mezi jednotlivými texty či zkoumání vývojových či prostorových trendů. 
Zde již není středobodem našeho zájmu samotná digitalizace a dostupnost příslušných datových souborů, ale potenciál 
výpočetních metod pro jejich analýzu. Namísto *digital humanities* proto v tomto kontextu někteří badatelé raději 
používají termíny jako jsou *computational humanities* či *cultural analytics*. Jelikož měřítko těchto analýz 
je často výrazně větší než v případě tradičních humanitních věd, které se často zaměřují na interprataci kulturního 
jednání ednotlivců, tyto přístupy se současně překrývají i s tzv. *computational social science*, které zajímají spíše
širší společenské trendy.

### Badatelská imaginace a základní koncepty digitalizace kulturních dat

Tím se již dostáváme ke stanovení hlavních cílů tohoto souboru interaktivních studijních opor. 
Je jím na jedné straně (1) *prohloubení badatelské imaginace* studenta humanitního zaměření o možnost využití 
výpočetních metod pro práci s kulturními data a (2) *praktické osvojení si* základních konceptů digitalizace těchto
dat. Tyto dva cíle jsou úzce provázané. Ukazuje se totiž, že právě nedostatek toho, co zde nazýváme
*badatelskou imaginací* v oblasti výpočetních metod mezi tvůrci digitalizovaných kulturních dat je důvodem pro to, 
proč některé digitalizační projekty neumožňují tak široké využití jimi zpřístupněných dat, jaké by mohly. Problémem je, 
že bez představy o tom, jak by bylo možné daná data analyticky využít, jsou během digitalizace a zpřístupňování 
často učiněna  zdánlivě nevinná rozhodnutí, která následně badatelům využívajícím výpočetní metody značně stěžují 
práci - příklady těchto rozhodnutí si v jednotlivých studujních oporách opakovaně ukážeme.  
Jelikož tvůrci digitalizovaných dat působící například jako pracovníci v institucích péče o kulturní dědictví 
jsou typicky absolventy humanitních oborů, jsou studenti těchto oborů přirozenou
cílovou skupinou pro osvojování si těchto znalostí a dovedností.

### Příběhy dat

Tento soubor učebních opor je nazván "Příběhy dat". Již mnoho historiků si povšimlo, že v jádru práce historika není pouze 
*zjistit*, co a jak se skutečně stalo ("Wie es eigentlich gewesen," jak praví známý citát z konce 19. století), 
ale také to sdělit ostatním. Toto sdělení zde má formu vyprávění (na rozdíl od přírodních věd, 
kde je možné podat vysvětlení i prostřednictvím určitého formálního vyjádření). Má-li tedy humanitní badatel
analyzující kulturní data za využití výpočetních metod učinit za dost tomuto poslání, neměl by zapomenout 
podat své závěry ve formě vyprávění či příběhu. 

Zde lze nalézt určité paralely s takzvanou *datovou žurnalistikou* 
[[wikipedia](https://cs.wikipedia.org/wiki/Datová_žurnalistika)]. Datová žurnalistika se snaží srozimetlnou formou 
běžnému čtenáři předat náhledy získané z analýzy rozsáhlých datových souborů (např. z demografických datových sad 
od Českého statistického úřadu), a to s pomocí nejrůznějších  vizualizací, map, grafů či interkativních aplikací. 
Jelikož jsou tyto analýzy určeny široké veřejnosti, je nutné, aby vše bylo popsáno v co nejvíce srozumitelné formě. 
Obdobný důraz je kladen i v případě datových analýz v humanitních vědách.

### Kulturní data

V tomto souboru elektronických opor se budeme zabývat  tím, jak pracovat s daty z olbasti kulturního dědictví: 
Jak jsou tato data vytvářena a zpracovávána v procesu digitalizace a především, jak mohou být analyzována 
a interpretována s pomocí výpočetních metod. Avšak co to vůbec jsou data, o kterých zde mluvíme? Než přejdeme k  
definici, je potřeba rozlišit několi dalších věcí. Jako humanitní či sociální vědce nás totiž data nezajímají 
pro ně samotná, ale kvůli tomu, co se díky nim můžeme dozvědět o člověku, lidské kultuře a společnosti. Chceme 
například proniknout do myšlenkového světa významného literárního autora, osvětlit příčiny zániku dávné společnosti
či identifikovat inspirační zdroje významného umělce.

Když říkáme, že člověk je kulturní bytost, znamená to, že jeho chování po sobě zanechává určité stopy,
v podobě různých předmětů, jako jsou například různé nástroje, které vyrobí a používá. Tyto předměty jsou často buď
přímo používány dalšími lidmy, nebo slouží jako vzor pro tvorbu dalších podobných předmětů. I když i jiní živočichové  
vytvářejí určité předměty, jako jsou například hnízda, rozsah toho, jak je v tomto typu chování angažován člověk, a míra
věrnosti, s jakou dochází k předávání těchto předmětů a dovedností potřebných pro jejich tvorbu od jedince k jedinci,
nemá v živočišné říši obdoby (srov. [^2]). 

Chceme-li se o nějakém člověku či o nějaké skupině lidí něco dozvědět, můžeme se jich buď přímo zeptat,
nebo je pozorovat, či je přímo podrobit výzkumu prostřednictvím dotazníku či experimentu. 
Často však k lidem nemáme takto přímý přístup, zvláště v humanitních vědách, kde se typicky zajímáme 
o minulé jevy a lidi,  kteří již nežijí. O těchto lidech se můžeme dozvědět snad téměř výlučně z kulturních 
artefaktů, které po sobě zanechali ve formě nejrůznějších předmětů, literárních či hudebních děl apod. 

Zde je tedy první rozlišení: na jedné straně je tu samotný zkoumaný *fenomén*, např. významná historcká 
osobnost nebo dávna civilizace, na straně druhé *evidence* o daném člověku či civilizaci v podobě 
nejrůznějších kulturních artefaktů. Ani jedno ani druhé však nejsou v pravém smyslu data.
O datech můžeme mluvit až tehdy, když s těmito kulturními artefakty (s touto evidencí) začneme nakládat jako s jasně 
vymezenými jednotkami informace, když například začneme vytvářet soupisy těchto artefaktů. 

Podle jedné definice jsou data typem informací, které mohou být opakovaně předávány, aniž by došlo k informační ztrátě 
[^3]. Číslo vyjadřující počet žáků ve třídě napsané na papíře jsou v tomto smyslu data. Když toto číslo opíšeme 
a nedopustíme se chyby, předáme tuto informaci dále, aniž by došlo k informační ztrátě. 
Tento příklad ukazuje, že data nemusí být nutně digitální. 
V tomto ohledu zde data byla již dlouho před příchodem moderních výpočetních technologií. A tento příklad jsme nezvolili 
náhodně: informace, která se zde předává, má poměrně jasně vymezenou povahu a je jednoznačně kódovatelná, a v tomto 
ohledu také přístupná výpočetní technologii. Oproti tomu, postaví-li někdo před nás historicky významné výtvarné dílo,
a my vyvoříme pomoci digitálního fotoaparátu jeho kopii a tu předáme dále, podle všeho zde 
k určité informační ztrátě dojde. Zde se totiž posouváme od samotného předmětu evidence k jeho datové reprezentaci. 
Tato datová reprezentace však dále může být již šířena bezztrátově.

### "Syrová" data?

Odtud dále vyplývá, že v našem případě neexistuje nic takového jako "syrová data" 
("Raw data is an oxymoron", stojí v názvu známé studie [^4]). Za každými daty se skrývá určitý model, soubor 
určitých teoretických předpokládů, které jsou zodpovědné za to, že daný jev je zde reprezentován tímto a ne jiným 
způsobem, což má zřejmé důsledky pro možnosti použití těchto dat. Datová reprezentace určitého kulturního artefaktu 
(např. digitální fotografie výtvarného díla) nezachycuje onen kulturní artefakt v jeho celistvosti, 
ale pouze určité jeho aspekty. Např. malba není v přísném slova smyslu dvoudimezionální objekt, 
eboť více vrstvená místa vystupují do prostoru, což má zřejmé dopady na odraz světla od tohoto objektu. 
Tento rozměr se však u její digitální reprezentace ztrácí. 
Dále je tato  reprezentace omezena rozlišením dané fotografie, které může zvláště v případě
velkých pláten představovat zřejmé omezení. Další informace podstatné pro historika výtvarného umění jsou nepochybně 
spjaty s materiálem, na kterém je dílo vyobrazeno, či s jeho záramováním. V případě digitální reprezentace se však 
odborník těchto informací nedobere buď vůbec, a nebo jen zprostředkovaně (viz např. namátkou [zde](https://www.esbirky.cz/predmet/19629759?searchParams=%7B%22filter%22%3A%7B%22origin%22%3A%5B%2217143%22%5D%2C%22type%22%3A%5B%2217116%22%5D%7D%2C%22order%22%3A%22name%22%2C%22itemsPerPage%22%3A24%2C%22path%22%3A%22eJyVzTsLwjAUhuG%5C%2FEs4caOOl0oK4ujg6GYfT5lhD0gtpFErxvxtbdCh0cPzg43kvA9RYEWRwtKTQs7ZRljLm%2B5Z1uXzEMSlneuBgdW3CTUb38SijcDk0Tpe63oud2KzhxQfQCrKw4hX%5C%2FuucqKELklgozeukMLtBT2bg%2BfANJCykZjexiUSS%5C%2F4gnt5H%5C%2FC27Tzz2lyZhx1OTJkpcObNvhfXSSz%2BvUNUnRkyA%3D%3D%22%7D&sequencePointer=12)).

Na obdobná omezení narazíme v případě digitalizovaných knih. Jaký typ informací je například zachycen 
v digitalizované verzi antického rukopisu? V některých případech se setkáme pouze s holým přepisem samotného textu, 
ze kterého však často nevyčteme mnohé kontextuální informace, které mohou být pro humanitně vědného badatele velice 
zajímavé a podstatné. Např. jaké jsou rozměry daného rukopisu, kde končí a začíná řádka, kde je použito větší písmo atp.  
Těchto a podobných omezení si musíme být vědomi, když s těmito daty pracujeme nejen jako odborníci, ale také jako 
datoví analytici. Digitální datové reprezentace kulturních artefaktů nejsou těmito artefakty samotnými. Vedle zkoumaného
fenoménu a jeho evidence v podobě kulturního artfektu tu tedy rozlišujeme datovou reprezentaci, která s předchozími 
dvěma nemůžeme zaměňovat. Nakonec je zde analýza a interpretace těchto dat, která ultimátně cílí na to, 
abychom se od dat dostali zpět k empirickému fenoménu, který nás zajímá. Je však zřejmé, že tato cesta zpět 
od dat k fenoménu není zdaleka přímá a závisí na mnoha předpokladech. V naší sestavě elektronických studijních opor 
budeme typicky začínat právě již od digitalizovaných datových reprezentací kulturních artefaktů. 
Budeme společně promýšlet, jak tato data analyzovat tak, abychom díky výsledkům těchto analýz dozvěděli nejen 
o datech samotných, ale i kulutnírních fenoménech, které nás zajímají. Současně si budeme vědomi toho, 
že tato cesta od dat zpět ke kulturním fenoménům není ani zdaleka přímá.

### Datová analýza a programování 

Následující kapitoly této sestavy elektronických studijních opor jsou přístupné ve formátu tzv. jupyter notebooků. 
Hned v první kapitole si detailně osvětlíme, co to takový jupyter notebook je a jak se používá. Zde jen předestřeme, že 
se jedná o souborový formát, který je často využíván datovými analytiky pracujícími s programovacím jazyce Python. 
Jupyter notebooky totiž umožňují efektivně mít vedle sebe v rámci jednoho souboru řádky kódu zvoleného programovacího 
jazyka (typicky právě Pythonu), výstupy spuštění tohoto kódu (například výsledky nějakého výpočtu nebo generované grafy)
a text v běžném jazyce, který nás kódem a jeho výstupy průběžně provází. 

Ano, čtete správně, v následujících kapitolách budeme tak trochu programovat, neboli pracovat s kódem 
v programovacím jazyce Python. Budeme si spouštět předpřipravané příkazy, doplňovat je, pozměňovat parametry 
nejrůznějších funkcí apod. Cílem těchto elektronických opor však není naučit vás programovat. Jak bylo stanoveno výše,
našim cílem je rozšířit si badatelskou imaginaci v oblasti využití výpočetních metod při studiu kultury a společnosti 
a současně si osvojit základní kocepty spajé s digitalizací kulturních dat. Domníváme se, že není lepší způsob, jak si 
tyto znalosti a dovednosti osvojit, než právě skrz přímou interakci s kódem programovacího jazyka, 
vyváření proměnných a manipulaci s nimi prostřednictvím předdefinovaných funkcí.

### Obsah
*1. Jupyter: Stručný úvod* [[ipynb](https://github.com/CCS-ZCU/pribehy-dat/blob/master/scripts/jupyter.ipynb)] [[html](https://github.com/CCS-ZCU/pribehy-dat/blob/master/scripts/jupyter.ipynb)]

*2. Python: Základní proměnné, funkce a datové struktury* [[ipynb](https://github.com/CCS-ZCU/pribehy-dat/blob/master/scripts/python.ipynb)] [[html](https://github.com/CCS-ZCU/pribehy-dat/blob/master/scripts/python.ipynb)]

*3. HTTP: Dotazování webu* [[ipynb](https://github.com/CCS-ZCU/pribehy-dat/blob/master/scripts/http.ipynb)] [[html](https://github.com/CCS-ZCU/pribehy-dat/blob/master/scripts/http.ipynb)]

*4. API: Aplikační rozhraní* [[ipynb](https://github.com/CCS-ZCU/pribehy-dat/blob/master/scripts/api.ipynb)] [[html](https://github.com/CCS-ZCU/pribehy-dat/blob/master/scripts/api.ipynb)]

*5. Formální síťová analýza* [[ipynb](https://github.com/CCS-ZCU/pribehy-dat/blob/master/scripts/site.ipynb)] [[html](https://github.com/CCS-ZCU/pribehy-dat/blob/master/scripts/site.ipynb)]

*6. GIS: Analýza prostorových dat* [[ipynb](https://github.com/CCS-ZCU/pribehy-dat/blob/master/scripts/gis.ipynb)] [[html](https://github.com/CCS-ZCU/pribehy-dat/blob/master/scripts/gis.ipynb)]

*7. Regulérní výrazy* [[ipynb](https://github.com/CCS-ZCU/pribehy-dat/blob/master/scripts/regex.ipynb)] [[html](https://github.com/CCS-ZCU/pribehy-dat/blob/master/scripts/regex.ipynb)]

*8. TEI-XML: Digitální edice* [[ipynb](https://github.com/CCS-ZCU/pribehy-dat/blob/master/scripts/tei.ipynb)] [[html](https://github.com/CCS-ZCU/pribehy-dat/blob/master/scripts/tei.ipynb)]

*9. NLP: Zpracování přirozeného jazyka* [[ipynb](https://github.com/CCS-ZCU/pribehy-dat/blob/master/scripts/nlp.ipynb)] [[html](https://github.com/CCS-ZCU/pribehy-dat/blob/master/scripts/nlp.ipynb)]

*10. PDF: Extrakce textu* [[ipynb](https://github.com/CCS-ZCU/pribehy-dat/blob/master/scripts/pdf.ipynb)] [[html](https://github.com/CCS-ZCU/pribehy-dat/blob/master/scripts/pdf.ipynb)]

*11. OCR: Rozpoznávání znaků textu* [[ipynb](https://github.com/CCS-ZCU/pribehy-dat/blob/master/scripts/ocr.ipynb)] [[html](https://github.com/CCS-ZCU/pribehy-dat/blob/master/scripts/ocr.ipynb)]


### Odkazy

[^1]: Debates in the digital humanities 2023. (2023). University of Minnesota Press. https://dhdebates.gc.cuny.edu/projects/debates-in-the-digital-humanities-2023
[^2]: Laland, K. N., & O’Brien, M. J. (2012). Cultural Niche Construction: An Introduction. Biological Theory, 6(3), 191–202. https://doi.org/10.1007/s13752-012-0026-6
[^3]: Posner, M. (2015). Humanities Data: A Necessary Contradiction. https://miriamposner.com/blog/humanities-data-a-necessary-contradiction/
[^4]: Gitelman, L. (Ed.). (2013). “Raw data” is an oxymoron. The MIT Press.
